# Guida alla raccolta di feedback per un MVP: Un Approccio per Sviluppatori

Questa guida è pensata per sviluppatori che vogliono costruire prodotti centrati sugli utenti, attraverso tecniche di raccolta feedback concrete e facilmente applicabili fin dalle prime fasi dello sviluppo.

## Introduzione

Raccogliere feedback per un **MVP** (_Minimum Viable Product_) è essenziale per validare le ipotesi, migliorare il prodotto e soddisfare al meglio le esigenze degli utenti reali.

> ❌ Non fate l'errore di sviluppare per mesi qualcosa senza capire se risolve davvero un problema.

Spesso non basta chiedere _“ti piace?”_: così facendo otterremmo solo il _cosa_, ma raramente il _perché_. Molte azioni degli utenti sono inconsce o influenzate dal contesto.

Un libro molto interessante sul tema è _Design for How People Think_, che propone approcci molto utili per ottenere insight reali attraverso interviste ben strutturate.

## Le Interviste contestuali

Le **interviste contestuali** sono colloqui condotti direttamente nel contesto d'uso dell’app o del servizio. Osservare l’ambiente, le interazioni e gli strumenti effettivamente usati può sbloccare una comprensione molto più profonda rispetto a una semplice intervista a tavolino.

> ⚠️ Contesto di utilizzo, background tecnico e linguaggio degli operatori sono elementi discriminanti per la UX!

### Empatia e spirito d'osservazione

Come sviluppatori, tendiamo a vedere l'uso delle nostre app come ovvio o naturale, ma gli utenti operano in contesti completamente diversi. Dobbiamo imparare da loro: capire i loro flussi di lavoro reali, le frustrazioni quotidiane ed i compromessi che affrontano.

> Il cervello umano si sovraccarica in ambienti caotici, pieni di interruzioni o rumori. Tenetene conto: il vostro prodotto deve adattarsi ai casi d'uso.

#### Alcuni elementi da osservare:

- Com’è organizzata la postazione di lavoro?
- Quali strumenti usano per tenere traccia delle attività?
- Come comunicano tra colleghi? Sono in open space o in ambienti silenziosi?
- Si spostano spesso o lavorano sempre nella stessa postazione?
- Mostrano aspettative particolari o preconcetti verso certi strumenti?

## Gli ingredienti per una intervista perfetta

1. **Registratore audio affidabile**: meglio se con lunga autonomia. Una sessione completa dura idealmente 60–90 minuti.
2. **(Opzionale)** Strumenti per l’analisi visiva: occhiali eye-tracking (costosi) o heatmap digitali (basate su AI), oppure semplicemente osservare dove guardano gli utenti durante l’interazione.

> Cercate di essere massimo in 2 o 3 persone durante l’osservazione. Una presenza troppo ingombrante altera i comportamenti.

### Icebreakers: rompere il ghiaccio

Alcune domande utili per far partire la conversazione in modo naturale:

- “Cosa dovrei imparare per fare carriera nel tuo lavoro?”
- “Quali sono i problemi più comuni o stressanti?”
- “Da dove hai iniziato? Come sei arrivato a questo ruolo?”
- “Quali sono le cose che ti fanno perdere più tempo?”
- “Ti occupi anche di altre attività oltre a questa?”

## Raccomandazioni Finali

Ecco alcune indicazioni fondamentali per ottenere feedback realmente utili:

### 🎯 1. Intervista almeno 10–15 persone (ma anche 1 è meglio di 0)

Questo numero ti permetterà di identificare pattern ricorrenti ed evitare conclusioni affrettate basate su un solo punto di vista.  
Ma non aspettare di averne 15 per cominciare: **anche un solo feedback è già mille volte meglio che nessuno.**

### 📝 2. Prendi appunti in tempo reale, preferibilmente su carta

Scrivere su carta è spesso più veloce, affidabile e meno soggetto a imprevisti tecnici (niente batterie scariche, crash o notifiche che interrompono).  
In alternativa, registra l'audio e trascrivi in un secondo momento — ma **mai affidarti solo alla memoria**.

### 📦 3. Documenta tutto in modo sistematico

Dopo ogni intervista, organizza le tue osservazioni in categorie, questo ti aiuterà a riconoscere pattern e a prendere decisioni di design e sviluppo più consapevoli.

### 🧘‍♂️ 4. Non difendere il tuo prodotto: ascolta e basta

Evita di giustificare le scelte fatte o di correggere l’utente se “usa male” qualcosa. Il tuo obiettivo è imparare, non convincere. Ogni errore che fanno è un tesoro: **segna il punto in cui il tuo prodotto può migliorare.**

---

Concludendo: **progettare per gli utenti significa prima di tutto osservarli, capirli e adattarsi a loro**, non il contrario. Le contextual interview, se ben fatte, possono rivelarti più di qualsiasi test A/B.
